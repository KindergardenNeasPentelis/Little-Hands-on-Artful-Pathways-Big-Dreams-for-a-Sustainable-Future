# Little-Hands-on-Artful-Pathways-Big-Dreams-for-a-Sustainable-Future
'Ονομα Ομάδας 
Artful Minds - Creative Spirits

Τίτλος έργου
Little Hands on Artful Pathways: Big Dreams for a Sustainable Future


Αναλυτική περιγραφή ιδέας 
Στο πλαίσιο του eTwinning έργου που υλοποιούμε φέτος με τίτλο “Artful Minds - Creative Spirits” τα παιδιά των συνεργαζόμενων σχολείων έχουν έρθει σε επαφή με το πλαίσιο των 17 στόχων για τη βιώσιμη ανάπτυξη, προσεγγίζοντας τους ΣΒΑ υπό το πρίσμα της τέχνης. Οι δραστηριότητες περιλαμβάνουν τη δημιουργία καλλιτεχνικών έργων που ενσωματώνουν τις αρχές των ΣΒΑ, προάγοντας τη βιωσιμότητα και την κοινωνική ευθύνη. Αυτή η προσέγγιση βοηθά τα παιδιά να κατανοήσουν τη σημασία της τέχνης ως εργαλείο για την ευαισθητοποίηση και την αλλαγή, ενισχύοντας παράλληλα τη δημιουργικότητά τους. Μέσα από συνεργατικές δραστηριότητες, οι συμμετέχοντες αναπτύσσουν δεξιότητες όπως η κριτική σκέψη και η ομαδική εργασία, συμβάλλοντας στη διαμόρφωση μιας πιο βιώσιμης κοινωνίας.
Στο πλαίσιο του έργου τα παιδιά πρόκειται να δημιουργήσουν μία διαδραστική εγκατάσταση με τίτλο “Το δέντρο των Στόχων για έναν Καλύτερο Κόσμο” που συνδυάζει την καλλιτεχνική έμπνευση από το ομώνυμο έργο του Gustav Klimt “Το δέντρο της ζωής” με την εκπαιδευτική τεχνολογία και τους 17 ΣΒΑ. Μέσω αυτής της διαδραστικής εγκατάστασης, οι μαθητές/τριες έχουν την ευκαιρία να συμμετάσχουν σε βιωματική μάθηση και συλλογική συμμετοχή, χρησιμοποιώντας εργαλεία όπως τα Makey Makey, mTiny και Tale Robot για να ενισχύσουν τη σύνδεση της τέχνης με τη βιωσιμότητα και την τεχνολογία. Η πρόταση αυτή στοχεύει στην αξιοποίηση ενός δημόσιου χώρου που προάγει την καλλιτεχνική έκφραση, τη βιωματική μάθηση και τη συλλογική συμμετοχή. 
Η εγκατάσταση ανταποκρίνεται σε τρεις βασικές προκλήσεις. Πρώτον, τη δυσκολία που αντιμετωπίζουν τα παιδιά προσχολικής ηλικίας να κατανοήσουν αφηρημένες έννοιες όπως η αειφορία και η συνεργασία. Μέσα από τη βιωματική προσέγγιση, τα παιδιά εξοικειώνονται με τους 17 ΣΒΑ, τους οποίους ανακαλύπτουν μέσω της τέχνης και της τεχνολογίας. Δεύτερον, τη μειωμένη επαφή των μικρών παιδιών με ανοιχτές εκπαιδευτικές τεχνολογίες. Το έργο αξιοποιεί το Makey Makey, το mTiny και το Tale Bot για να ενισχύσει τη δημιουργικότητα και την επίλυση προβλημάτων με τρόπο φιλικό και διασκεδαστικό. Τρίτον, την ανάγκη αναδιαμόρφωσης του δημόσιου χώρου και στη δική μας περίπτωση της αυλής του σχολείου, μετατρέποντας τον σε ένα χώρο δημιουργικής μάθησης και σημείο συνάντησης και εκπαίδευσης για παιδιά και την ευρύτερη τοπική κοινότητα.
Μέσα από την εγκατάσταση τα συνεργαζόμενα σχολεία θα αποτυπώσουν την αλληλεπίδραση μεταξύ του "Το δέντρο των Στόχων για έναν Καλύτερο Κόσμο", των ΣΒΑ και της τεχνολογίας. Πιο συγκεκριμένα: Το δέντρο θα αποτελεί το κεντρικό στοιχείο της εγκατάστασης το οποίο θα αποτυπωθεί καλλιτεχνικά με την αξιοποίηση ανακυκλώσιμων υλικών ενισχύοντας το μήνυμα της βιωσιμότητας. Κάθε κλαδί ή τμήμα του δέντρου θα αντιστοιχεί σε έναν από τους ΣΒΑ που έχουν επιλεγεί από τα συνεργαζόμενα σχολεία, αναπαριστώντας τους με εικόνες, φράσεις και σύμβολα που θα δημιουργηθούν από τα παιδιά.
Αναφορικά με την ενσωμάτωση της τεχνολογίας: Το κιτ εφευρέσεων Makey Makey θα συνδεθεί στα κλαδιά του δέντρου που θα αντιστοιχεί στους ΣΒΑ που έχουν επιλεχθεί. Μέσω του κιτ εφευρέσεων τα παιδιά θα δημιουργήσουν απτικές διεπαφές όπου κάθε φορά που ένα παιδί αγγίζει μια από τις απτικές διεπαφές και ολοκληρώνει το κύκλωμα (αγγίζοντας παράλληλα τη γείωση του Makey Makey), θα ενεργοποιείται ένας ήχος (π.χ. ένα ηχητικό μήνυμα, μια μουσική φράση ή ένας ήχος σχετικός με τον ΣΒΑ) και θα παρέχονται σχετικές πληροφορίες για τον συγκεκριμένο στόχο. Οι πληροφορίες μπορούν να είναι προ-ηχογραφημένα μηνύματα, κείμενα που εμφανίζονται στην οθόνη του υπολογιστή ή ακόμα και βίντεο.
Το κιτ ρομποτικής mTiny θα αξιοποιηθεί ως οδηγός της εγκατάστασης. Αφού ενημερωθούν για τον ΣΒΑ, τα παιδιά θα προγραμματίζουν το ρομπότ mTiny να κινηθεί προς την αντίστοιχη εικόνα ή σημείο που σχετίζεται με τον συγκεκριμένο στόχο. Αυτό θα γίνεται με τη χρήση των καρτών προγραμματισμού του mTiny, ενθαρρύνοντας την ανάπτυξη δεξιοτήτων προγραμματισμού και λογικής σκέψης. Μόλις το mTiny φτάσει στον προορισμό του, τα παιδιά θα αλληλεπιδρούν με το υλικό που είναι διαθέσιμο στο πλέγμα. Το πλέγμα αυτό θα αποτελεί έναν διαμορφωμένο χώρο με διάφορα αντικείμενα, εικόνες, κείμενα ή ακόμα και μικρές κατασκευές που σχετίζονται με τον συγκεκριμένο ΣΒΑ. Σε αυτό το σημείο, θα παίζουν ένα παιχνίδι που έχει σχεδιαστεί ειδικά για να εμβαθύνει την κατανόησή τους για τον στόχο.
Στο πλαίσιο της αξιολόγησης του έργου τα παιδιά ενθαρρύνονται να  εκφράσουν τις σκέψεις και τα συναισθήματά τους σχετικά με τους ΣΒΑ, αναπτύσσοντας θετικές "στάσεις" απέναντί τους, μέσω της δημιουργίας και αφήγησης ιστοριών. Τα παιδιά χωρίζονται σε ομάδες και κάθε ομάδα επιλέγει έναν ΣΒΑ που τους εντυπωσίασε περισσότερο και παίρνει την αντίστοιχη κάρτα με την ερώτηση/προβληματισμό. Η ομάδα συζητά την ερώτηση/προβληματισμό της κάρτας και κάνει καταιγισμό ιδεών για πιθανές λύσεις ή σκέψεις σχετικά με τον ΣΒΑ. Σχεδιάζουν επίσης ένα σκίτσο που να απεικονίζει την ιστορία τους. Χρησιμοποιώντας το Tale Robot Pro, κάθε ομάδα δημιουργεί μια σύντομη ιστορία που να απαντά στην ερώτηση/προβληματισμό της κάρτας και να ενσωματώνει τις ιδέες που προέκυψαν από τη συζήτηση. Μπορούν να χρησιμοποιήσουν τις δυνατότητες ηχογράφησης του ρομπότ για να αφηγηθούν την ιστορία τους, να προσθέσουν ήχους ή μουσική. Κάθε ομάδα παρουσιάζει την ιστορία της στην υπόλοιπη τάξη, χρησιμοποιώντας το Tale Robot Pro δείχνοντας και τα σκίτσα που δημιούργησαν.
Η δημιουργία της διαδραστικής εγκατάστασης "Δέντρο των Στόχων για έναν Καλύτερο Κόσμο" θα προσφέρει μια βιωματική και ελκυστική μαθησιακή εμπειρία, ενθαρρύνοντας τη συνεργασία, τη δημιουργικότητα και την κριτική σκέψη. Μέσω της χρήσης τεχνολογικών εργαλείων όπως τα Makey Makey, mTiny και Tale Robot Pro, τα παιδιά θα εξοικειωθούν με καινοτόμες μεθόδους μάθησης, ενώ παράλληλα θα αναπτύξουν θετικές στάσεις απέναντι στην αειφορία και την κοινωνική ευθύνη. Το έργο αυτό όχι μόνο θα συμβάλει στην κατανόηση αφηρημένων εννοιών με τρόπο προσιτό και διασκεδαστικό, αλλά και θα μεταμορφώσει την αυλή του σχολείου σε έναν ζωντανό χώρο δημιουργικής έκφρασης και αλληλεπίδρασης για ολόκληρη την κοινότητα. Η δυναμική της διαθεματικής προσέγγισης και η σημασία της ενσωμάτωσης της τέχνης και της τεχνολογίας στην εκπαιδευτική διαδικασία αποτελούν βασικό κλειδί για τη διαμόρφωση ενεργών και ευαισθητοποιημένων πολιτών. 
Εκπαιδευτικοί στόχοι του έργου
Γενικός Στόχος:
Να ευαισθητοποιηθούν οι μαθητές/τριες σχετικά με τους 17 Στόχους Βιώσιμης Ανάπτυξης (ΣΒΑ) μέσω μιας διαδραστικής, καλλιτεχνικής και τεχνολογικής προσέγγισης, ενισχύοντας τη δημιουργικότητα, την κριτική σκέψη και τη συλλογική τους δράση.
Ειδικότεροι Στόχοι:
Γνωστικοί Στόχοι:
Να κατανοήσουν οι μαθητές/τριες τις βασικές έννοιες των ΣΒΑ και τη σημασία τους για ένα βιώσιμο μέλλον.
Να συνδέσουν τους ΣΒΑ με την τέχνη, αναγνωρίζοντας τη δύναμή της ως μέσο ευαισθητοποίησης και αλλαγής.
Να εξοικειωθούν με τη χρήση εκπαιδευτικών τεχνολογιών όπως Makey Makey, mTiny και Tale Robot Pro.
Ψυχοκινητικοί Στόχοι:
Να αναπτύξουν οι μαθητές/τριες δεξιότητες χειρισμού και προγραμματισμού των εκπαιδευτικών τεχνολογιών.
Να δημιουργήσουν καλλιτεχνικά έργα με ανακυκλώσιμα υλικά, ενισχύοντας την πρακτική εφαρμογή της βιωσιμότητας.
Να κατασκευάσουν μια διαδραστική εγκατάσταση που συνδυάζει την τέχνη, τους ΣΒΑ και την τεχνολογία.
Συναισθηματικοί/Κοινωνικοί Στόχοι:
Να καλλιεργήσουν θετικές "στάσεις" και αξίες απέναντι στους ΣΒΑ, εκφράζοντας τις σκέψεις και τα συναισθήματά τους.
Να αναπτύξουν δεξιότητες ομαδικής εργασίας, συνεργασίας και επικοινωνίας.
Να ενισχύσουν την κριτική σκέψη και την ικανότητα επίλυσης προβλημάτων.
Να προωθήσουν την ενεργό συμμετοχή και την αλληλεπίδραση με την τοπική κοινότητα, μετατρέποντας τον σχολικό χώρο σε σημείο συνάντησης και μάθησης.
Να ενθαρρυνθεί η δημιουργική έκφραση και η αφήγηση ιστοριών ως μέσο κατανόησης και εμβάθυνσης στους ΣΒΑ.


